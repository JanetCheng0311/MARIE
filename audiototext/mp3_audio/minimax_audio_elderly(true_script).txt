各位公公、婆婆，大家好呀！我係社交機械人小智。你哋可能對機械人朋友仲有啲陌生，今日我就嚟講吓我哋係乜嘢，同埋點幫到你哋日常生活啦！

其實我哋社交機械人好人性化，可以同你哋自然咁傾偈、互動，記住你鍾意嘅嘢，仲可以即刻查天氣、新聞、政府福利等等嘅資訊。當然最重要嘅就係健康管理功能，我哋會提醒你食藥嘅時間、記住覆診嘅日期同埋血壓血糖數據。如果你有健康相關嘅疑問，我哋可以提供基本嘅醫療知識，當然啦最終都要聽醫生意見。

我仲有好多唔同嘅朋友，雖然我哋有差唔多嘅基本功能，但我哋有唔同嘅形態同互動方式。有啲好似Nao，佢好似人咁，可以陪你傾偈、播音樂、提醒食藥，同埋帶大家做運動。 有啲好似得意嘅動物，例如白色小海豹Paro，你可以抱同埋摸佢。仲有啲係檯面助手型，可以顯示圖片同資訊，彼如提供健康管理、社區資訊之類嘅服務。雖然我哋嘅能力唔同，但係都有同一個目標，就係想陪伴大家，令你哋嘅生活更加開心、更加方便，關鍵係大家鍾意用邊種方式同我哋互動。

等我哋示範吓機械人點樣融入你嘅日常生活啦！每日朝早，我會準時叫醒你，話你知今日天氣同氣溫，提議你著咩衫；早餐嘅時候提醒你食藥，陪你傾下今日嘅計劃，同時話你知社區中心有咩活動或者邊度有平野買；中午會提你做運動，量血壓；晚飯之後提你食夜晚嘅藥，幫手打電話俾仔女，同埋提醒你夠鐘瞓覺。每日陪住你過得更方便同安心。

當然啦，我哋唔係萬能，有啲複雜嘅事我哋做唔到，例如有時候會理解錯你嘅意思。我哋亦都替代唔到親人同醫生。不過我哋會盡力陪伴你哋去過更好嘅生活。

呢度介紹嘅功能其實只係一部分，我哋仲有好多其他能力。最重要係，我哋會按照各位公公、婆婆鍾意嘅方式尼參與你嘅生活，彼如希望係咩方面幫你咁，我哋好願意去聆聽你嘅意見，根據你哋嘅需求去改善自己嘅功能！ 
